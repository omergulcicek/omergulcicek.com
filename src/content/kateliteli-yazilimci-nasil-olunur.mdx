---
languages: ["tr"]
createdAt: "2025-10-14"
slug: "/kaliteli-yazilimci-nasil-olunur"
title: "Kaliteli Yazılımcı Nasıl Olunur?"
category: "teknik"
tags: ["Frontend"]
medium: "https://omergulcicek.medium.com/kaliteli-yaz%C4%B1l%C4%B1mc%C4%B1-nas%C4%B1l-olunur-9b357ae2bc3c"
---

10 yılı aşkın süredir yazılım sektöründeyim. Bu süreçte farklı ölçeklerde birçok şirkette çalıştım; kimi zaman harika ekiplerle verimli işler çıkardım, kimi zaman da plansız süreçlerin zorluklarını yaşadım.  
Bu yazıda, yıllar içinde edindiğim olumlu ve olumsuz tecrübeleri harmanlayarak, özellikle genç geliştiricilere ve meslektaşlarıma **daha bilinçli bir kariyer yolu çizebilmeleri** için bazı gözlemlerimi paylaşmak istiyorum.

![Kod yazan yazılımcı](/blog/2025/10-14/yazilimci.png)

## Deadline Baskısı ve Teknik Borç

Birçok şirkette kısa süreli **deadline baskısı** altında çalışılır. Bu durum, aceleyle ve plansız yazılan kodların zamanla **teknik borca** dönüşmesine yol açar. Bunu tamamen önlemek zor olsa da azaltmak mümkündür.

Kodu olabildiğince **esnek** yazmak, gelecekte değişiklik yapılabilecek noktalara `// TODO:` şeklinde notlar bırakmak bu borcu yönetilebilir kılar. En önemlisi, "**hızlı yazmak**" ile "**acele etmek**" arasındaki farkı anlamaktır. Hızlı yazmak plan gerektirir; acele etmek plansızlıktır.

Yazdığın kodu **test etmek**, hataları erken yakalamanı sağlar. Bu da hem zamanı hem ekibin güvenini korur.

## Tutmayan Deadline’lar ve Fazlama Yaklaşımı

Uzun vadeli deadline'lar genellikle **öngörülemez** hale gelir. İşin doğası gereği tutmama olasılığı yüksektir. Henüz tasarımlar veya Backend API’leri hazır değilken, Frontend tarafında sağlıklı bir deadline vermek çoğu zaman mümkün değildir.

Deneyimli bir yazılımcı, **oluşabilecek aksaklıkları öngörür** ve tahminlerine her zaman bir **pay (buffer)** ekler.

Bir işin 3 gün süreceğini düşünüyorsan, 4 gün olarak planlamak sadece gecikmelere karşı değil; test, code review ve beklenmedik bug’ları da hesaba katmak içindir.

Büyük işleri **fazlara ayırmak** - örneğin _Faz 1, Faz 2_ - hem planlamayı kolaylaştırır hem de başarı hissini diri tutar. Kısa ama net hedefler, hem yönetimi bilgilendirmeyi hem de ekibin motivasyonunu korumayı sağlar. Gerektiğinde fazla mesai yapmak bazen işi kurtarabilir, ancak bu durum **alışkanlığa dönüşmemelidir**. Sürekli fazla mesai, sürecin değil, sistemin problemidir.

## Yöneticilerle İletişim Dili

Yöneticilerin çoğu, teknik detaydan çok işin **zamanında bitip bitmeyeceğiyle** ilgilenir.  
Bu nedenle onlarla konuşurken “**sorun yok, plan dahilinde**” gibi sade bir dil kullanmak güven oluşturur. Ancak teknik zorlukları tamamen gizlemek de yanlıştır. Detayı anlatmak istiyorsan, bunu kendi **lead’inle** teknik düzlemde yap.

Yönetim seviyesinde ise “**%10 performans artışı sağladık**” veya “**hata riski %50 azaldı**” gibi herkesin anlayabileceği, **ölçülebilir sonuçlardan** bahsetmek en doğru yaklaşımdır.

## Daily'lerde Etkili İletişim

Daily toplantılar sadece "dün ne yaptım" demek için değil, **riskleri erken fark etmek** için vardır. Soru sormaktan çekinme, not al, küçük sorunları erkenden paylaş. Bazen bir satırlık paylaşım, ileride saatlerce zaman kazandırır.

Eleştiri veya şikâyeti, "neden böyle yaptınız" şeklinde değil, "şöyle yaparsak daha verimli olur" tarzında dile getirmek gerekir. Bu yaklaşım, seni hem **çözüm odaklı** hem de **güvenilir** biri yapar.

## Ekipler Arası İletişim Protokolü

Farklı ekiplerle (Backend, Tasarım, QA) çalışırken doğrudan kişilere özel mesaj atmak yerine, **Product Owner** veya **Scrum Master** aracılığıyla iletişim kurmak profesyonel bir davranıştır. Grup kanallarında konuşmak hem **şeffaflık** sağlar hem de aynı sorunun tekrar sorulmasını engeller.

Tabii ki acil bir bug düzeltmesi veya hızlı bir detay için doğrudan iletişim kurabilirsin; ancak genel kural, iletişimi **resmî kanallar üzerinden** yürütmektir. Bu hem ekiplerin kendi işlerine odaklanmasını sağlar hem de iletişimin **kayıt altına alınmasını** garantiler.

## Rolanti Dönemlerinde Borçları Temizlemek

Her şirkette yoğunluğun azaldığı dönemler olur. Bu dönemler, **teknik borçları eritmek** ve `TODO` olarak bırakılan işleri tamamlamak için altın fırsattır. Kodun geleceğini sağlamlaştırmak, sprint sonunda değil, sakin zamanlarda yapılan **küçük ama düzenli iyileştirmelerle** mümkün olur.

## Geri Bildirim ve 1-1 Toplantılar

Eleştirilerini ve şikâyetlerini doğrudan değil, **1-1 toplantılarda** paylaşmak en doğru yöntemdir. Bu görüşmelerde sesi yükseltmeden, sürekli şikâyet etmeden konuşmak gerekir. Sorundan bahsedip ardından **çözüm önerisi** sunmak profesyonel bir tavırdır. Çözemediğin konularda yöneticinden **açıkça destek istemek**, zayıflık değil, **olgunluk göstergesidir**.

## Sonuç

İstediğin kadar iyi kod yaz, **iletişim becerilerin** gelişmemişse ilerlemen sınırlı kalır. Kaliteli yazılımcı olmak; **teknik ustalık, planlama disiplini ve insani olgunluğun** birleşimidir.

İyi iletişime sahip, yaptığı işte az bug çıkartan bir yazılımcı o şirkette iyi iz bırakır. Unutmayın ki sektör küçük, bu insanlarla farklı şirketlerde tekrar bir araya geleceksiniz.
