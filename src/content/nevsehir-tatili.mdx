---
createdAt: "2025-07-26"
slug: "/nevsehir-tatili"
title: "Nevşehir Tatili"
category: "kişisel"
tags: ["Tatil"]
medium: "https://omergulcicek.medium.com/nev%C5%9Fehir-tatili-16233f3723be"
---

2025 Temmuz'un ilk haftasında, Kapadokya'nın büyüleyici atmosferini keşfetmek için Nevşehir'e doğru yola çıktım. 4 gecelik bu tatilde balon seyri, ATV macerası ve tarihi bölgeleri gezmek için oldukça heyecanlıydım. Bu yazıda hem kendi deneyimlerimi hem de ileride gitmek isteyenler için faydalı ipuçlarını paylaşmak istiyorum.

![Nevşehir balon seyri](/blog/2025-07-26/balon.JPG)

## Tatil Planı

Başlangıçta 1 haftalık bir tatil düşünüyordum. Aslında yurt dışı planım vardı; fakat pasaport işlemleri ve tecrübesizlik nedeniyle rotamı Türkiye'ye çevirdim. Deniz tatilindense kültürel gezileri daha çok seviyorum. İlk hedefim İzmir, Efes ve Şirince'ydi; ancak ulaşım zorlukları nedeniyle farklı bir alternatif arayışına girdim ve sonunda Nevşehir'e karar verdim. Görüştüğüm tur şirketleri, 1 haftanın fazla olacağını ve 4 gecenin fazlasıyla yeterli olduğunu belirttiler.

Nevşehir'de 2 günü bölge turlarına, 1 günü at ve ATV turuna, 1 günü ise balon seyri ve serbest zamana ayırdım.

## Konaklama

Otel tercihim, klasik binalardan ziyade bölgeye özgü mağara veya taş evlerden yana oldu. Birçok otelin odalarının önünde ortak kullanım alanları ve yürüyüş yolları olduğu için, daha izole ve dağ manzaralı bir yer aradım. Sonunda tercihim **Tafoni Houses Cave Hotel** oldu.

Tafoni Otel, Nevşehir'in Ortahisar bölgesinde, şehir merkezine biraz uzak bir konumda. Ancak tur şirketi transferlerimizi sağladığı için bu bir sorun oluşturmadı. Eğer tur şirketiyle anlaşmadıysanız veya özel aracınız yoksa, şehir merkezine daha yakın olan **Göreme** bölgesini tercih etmeniz daha uygun olacaktır.

Otelin temizlik, mimari ve yemek kalitesi oldukça iyiydi. Özellikle aşçı abinin ilgisi ve sohbeti çok keyifliydi.

## Gezilecek Yerler

Birçok yeri gezmiş biri olarak, sosyal yaşam ve kafe açısından Göreme bölgesini daha canlı buldum. Ayrıca Göreme Açık Hava Müzesi oldukça büyük ve fotoğraf çekmek için harika alanlara sahip. İçerisinde **Tokalı Kilise**, **Elmalı Kilise**, **Karanlık Kilise**, **Pantokrator Kilisesi**, **Aziz Basil Şapeli** gibi birçok önemli yapı bulunuyor.

Bunların dışında **Paşabağ Vadisi**, **Zelve Açık Hava Müzesi**, **Güvercinlik Vadisi** ve **Devrent Vadisi** de mutlaka görülmeli. Ortahisar'da kalıyorsanız, **Ortahisar Kalesi**'ne çıkmanızı çok önermem; merdivenleri oldukça dik ve tepeye ulaştığınızda manzara beklentiyi karşılamayabilir.

Ayrıca **Kaymaklı Yeraltı Şehri**'ni de gezdim. Kapalı alan fobisi olanlar ve uzun boylular için pek uygun değil. 1.90 boyumla, dar tünellerde eğilerek yürümek zorunda kaldım ve bazı dinlenme alanlarında bile rahat edemedim. Yine de sırf deneyimlemek için girdim.

## Aktiviteler

Nevşehir, etkinlik açısından oldukça zengin bir tatil bölgesi. Balon seyri, at turu, ATV turu, safari turu ve çanak çömlek yapımı gibi birçok seçenek var. Safari turu, ATV turuna çok benzediği için tercih etmedim. Çömlek yapımını ise turda sadece bir kişiye yaptırdıkları için izlemekle yetindim.

### At Turu

Atlarla yaklaşık yarım saatlik bir bölge turu yapılıyor. Başlangıçta herkese bir at veriliyor ve kısa bir tanışma süresi oluyor. Atın başını okşayarak bağ kurmaya çalıştım. Sonrasında çalışanların yardımıyla ata binip, sıralı şekilde rotayı takip ettik. İlk kez ata binmenin heyecanı ve kontrol zorluğu vardı; ama bölgeyi at üstünde gezmek çok keyifli ve farklı bir deneyimdi.

![Nevşehir at turu](/blog/2025-07-26/at.jpg)

### ATV Turu

ATV'yi ilk kez denedim ve çok memnun kaldım. Yaklaşık yarım saat boyunca engebeli ve tozlu bir arazide sürüş yapıyorsunuz. Mutlaka gözlük takmanızı ve yeni kıyafetler giymemenizi öneririm; çünkü oldukça toz oluyorsunuz.

### Balon Seyri

Nevşehir'e gitmişken balona binmek istesem de, hem yorucu geçen günler hem de bütçe nedeniyle sadece balonları izlemekle yetindim. Sabah gün doğmadan transfer aracıyla seyir terasına götürüldük ve muhteşem manzara eşliğinde balonları izledik.

## Yemek ve Restoranlar

Nevşehir, yemek konusunda beklentimin altında kaldı. Tur şirketinin götürdüğü büyük ve açık büfe restoranlar ne yazık ki lezzet açısından zayıftı. Otele yürüme mesafesinde ise orta-iyi seviyede birkaç restoran bulabildik.

## Bütçe ve Maliyetler

4 gecelik Nevşehir tatilini tur şirketiyle birlikte gerçekleştirdim. 2025 Temmuz itibariyle otel ve bölge turları toplamda ₺40.000 tuttu. Ekstra olarak at turu ₺2.000, balon seyri ₺800, bölge turunda profesyonel bir fotoğrafçı ile ₺750'ye anlaştık. Kahvaltı otele dahildi, öğle yemekleri tur fiyatına dahildi. Akşam yemekleri, hediyelikler, keyfi alışverişler ve uçak biletleriyle birlikte toplamda yaklaşık ₺50.000 harcadım.

## Tavsiye ve İpuçları

En az bir gün bölge turu almanızı, rehber eşliğinde birçok peri bacasını gezmenizi öneririm. At, ATV ve balon seyri mutlaka deneyimlenmeli. Ortahisar Kalesi'ne çıkmak, uzun boyluysanız yeraltı şehrine girmek ve araştırmadan restorana gitmekten kaçının. Eğer özel aracınız varsa veya tur şirketiyle transfer işini çözdüyseniz Tafoni Otel'i de gönül rahatlığıyla tercih edebilirsiniz.
