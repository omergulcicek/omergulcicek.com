---
date: "2021-03-26"
path: "/miyop-lazer-goz-ameliyati"
title: "Miyop Lazer Göz Ameliyatı"
category: "Kişisel"
medium: "https://omergulcicek.medium.com/miyop-lazer-göz-ameliyatı-c1052dba0d82"
---

Tam hatırlamıyorum ama sanırım ortaokulun son zamanlarından beri gözlük kullanıyorum, yani neredeyse tüm gençliğimi gözlüklü geçirdim. Havuz/denize gittiğinde etrafındaki insanları görememek, halı saha maçta gözlükle oynamak zorunda kalmak, metrobüse bindiğinde camlarının buharlaşması, şu korona günlerinde maskeyle beraber etrafını göremiyor olmak; gözlük kullanmanın zorluğunu gözlük kullananlar biliyor ve uzunca bir süredir ameliyat olma konusunda kendimi ikna etmiştim.

_Bu makalede anlatılacak olanlar kendi tecrübelerim. Hastaneye, doktorunuza ve göz numaranıza göre sizlerde farklı bir sonuç doğurabilir._

19 Mart tarihinde gözümün ameliyata uygun olup olmadığını öğrenmek için **Dünyagöz Bağcılar** hastanesinde **Prof. Dr. Sıtkı Samet Ermiş**'e muayene olup, **20 Mart**'a ameliyat günü aldım.

## Muayene

Öncelikle gözlük camlarımın kaç numara olduğu ölçülüp, makineden gözlerime bakıp hava üflendi. Ardından birisi mavi, diğeri kırmızı ışık veren makineler ile kornea kalınlığı gibi bilgileri çıktı veren bir makinede ölçümler yapıldı. Ardından doktor eşliğinde uzaktaki rakamları okuyup gözlerimin kaç numara miyop olduğu belirlendi.

Son kullandığım gözlüklerin numaraları sağ 2.50 ve sol 2.00'dı. Muayenede sağ göz 3.50, sol göz 3.00 numara miyop çıktı (Ek olarak sağ göz 0.50, sol göz 0.75 astigmat). Kornea kalınlığınıza göre çeşitli lazer operasyonlarına uygunluğunuz belirleniyor. Benim gözlerim tüm lazerlere uyumluydu ve doktorum korneayı kesip lazer yapacağını belirtti. Göze bıçak değeceği için bunu pek istemediğimi belirttiğimde, no touch lazerde karar kıldık.

## Ameliyat Öncesi

Ameliyattan önce göz numaralarımdan emin olmak amacıyla tekrar hızlıca bir muayene olup, hangi numaraya göre lazer yapılacağı tekrar teyit edildi. İlk olarak korona testi için parmaktan kan alarak sonucu bildirdiler. Ardından size ayrılan odada kıyafetlerinizi çıkartıp, verilen ameliyat önlüğünü giyiyorsunuz. Burası gözlüğünüzü son olarak çıkardığınız yer oluyor, ardından tekrar takmayacaksınız. Bir kişi tekerlekli sandalye ile sizi alıp ameliyathaneye gitmenize yardım ediyor.

## Ameliyat

Ameliyat için uzandığınızda suratınıza bir poşetimsi bir şey seriliyor ve göz kapaklarınızı kapatmamanız için bir alet yardımızla açık tutuluyor. Gözünüzün kurumasını önlemek içinde sürekli su ile temizleniyor. Sizin tek yapmanız gereken hemen karşınızdaki küçük lazer ışığına odaklanmak. Lazer çok kısa sürede işlemi tamamlıyor ve gözünüzü korumak amaçlı koruyucu lens takılıyor. Diğer göze geçilip aynı işlemler tekrarlanıyor. O an operasyon gözünüzle alakalı olacağı için bi tık korku geliyor ama zerre acı hissetmeden tek göz yaklaşık 3 dk gibi bir sürede tamamlanıyor. Yani ameliyat toplamda yaklaşık 6-7 dakikada sıfır acı ile tamamlanıyor.

Ardından tekrar tekerlekli sandalye yardımıyla odanıza çıkarılıyorsunuz ve üstünüzü giyiyorsunuz. Tüm operasyon bu kadar.

![Ameliyattan Çıktığım An](/img/blog/2021-03-26/ameliyattan-ciktiktan-sonra.jpg)

## Ameliyat Sonrası

Ameliyattan çıktığınız andan itibaren yaklaşık yarım saat gibi bir süre etrafınıza bakabiliyorsunuz. Ameliyat anı kullanılan damlalardan ötürü ışıkta sizi çok rahatsız etmiyor. Odanıza bir kişi geliyor ve kullanmanız gereken damlalar hakkında bilgi veriyor. Işığı engellemek amacıyla gözünüze siyah bir gözlük takılıyor.

![Ameliyat Sonrası Kullanılan Siyah Gözülük](/img/blog/2021-03-26/ameliyat-sonrasi-gozluk.jpg)

Lensler gözünüzden çıkana kadar duş ve gözünüzü ovuşturmak yasak, sabah kalktığımda yüzümü bile yıkamıyordum. Hastaneden ayrılıp eve dönme aşamasına geçtiğinizde gözünüz yavaş yavaş kapanmaya başlıyor; daha doğrusu ışık sizi rahatsız etmeye başladığı için gözlerinizi kapatmak zorunda kalıyorsunuz.

Ameliyat günü ışık inanılmaz derecede rahatsız ediyor. Bir çok ameliyat olmuş kişiden duyduğum ve doktorumunda uyarısına göre ilk gün çok büyük acı ve yanmalar yaşacağım belirtilmişti ve buna hazırlıklıydım. Ama çok şükür pek bir acı hissetmeden ilk günü tamamladım. Işığa hassas olduğunuz için size verilen gözlükleri 4 gün boyunca (_gözünüze göre bu süre değişebilir, bende 4 gün sonra çıkarıldı_) sadece gözünüze damla damlatmak için çıkarabiliyorsunuz. Gözünüzü ovuşturmamanız gerekiyor, her ne kadar yanma acı hissetsenizde ovuşturmamaya gayret ettim.

İlk gün ben zifiri karanlık bir odaya kendimi hapsedip, damla saatlerim hariç sadece uyudum. İkinci gün biraz daha perdeyi aralayıp ışığa katlanabilir hale geliyorsunuz; ve gözünüz enfeksiyon kapmış mı diye hastaneye kontrole çağırıldım. Üçüncü gün ise artık lambaları yakmadan gündüz salona siyah gözlüklerle oturabilir hale geliyorsunuz fakat telefon bilgisayar gibi ekranlara bakınca hemen rahatsız oluyordum. Tekrar kontrole gidiyorsunuz ve koruyucu lensler ve siyah gözlükler gözünüzden çıkarılıyor. O an artık telefona ve gün ışığına katlanabilir hale geldim. Şiddetli ışığa ve güneş ışığına direkt maruz kalmamanız gerekiyor fakat sokakta gözlüksüz yürüyebilir ve telefona bakabilir hale gelmiştim. 4-5-6. günler derken gözünüz yavaş yavaş iyileşmeye başlıyor. 1 ay sonunda tekrar bir kontrolüm var ve o zamana tam görme bekleniyor. O güne kadar, uzağı net görüyorum fakat sanki 2 net görüntü var gibi, tam rahat görme sağlanamıyor.

## Ameliyat Fiyatı & Hastane Yorumlarım

### Ameliyat Fiyatı

Fiyatlar zamanla değişeceğini hesaba katın ama Mart 2021 tarihinde Dünyagöz'de no touch lazer ameliyatım için her şey dahil (_muayene, korona testi ve ameliyat_) ₺7.000'e yaptırdım. Kullanacağınız damlalarda yaklaşık ₺300 tutuyor.

### Hastane Yorumlarım

Dünyagöz Bağcılar hastanesi muayene ve ameliyat günleri çok iyi ilgilenip, bilgilendirmeleri yaptı. Fakat ameliyat sonrası ilgisizliği çileden çıkartıyor. Dünyagöz gibi bir özel hastaneye hiç yakıştıramadım. Kontrol günümün geldiğini ve doktoruma görünmem gerektiğini söylediğim her aramamda, doktor bugün müsait değil yarın gelin diyip ötelendim. 5 dk'lık bir kontrol için vakit ayırmamak çok tuhaf. Farklı saatlerde sürekli aramama rağmen hep bugün müsait değil dendi. Muayene ve ameliyata anında zaman ayrılıp, kontrol günlerinde hastanın umursanmaması rezalet. Bir kerede artık aramalarımdan sıkılmış olmalılar ki adımı not alıp tarafıma dönüş yapılacağı söylendi ama tabiki arayan soran olmadı... En sonunda hastaneye randevu almadan gittim ve doktorumla görüştüm.

---

Umarım göz rahatsızlığı yaşayan herkes bir gün sağlığına kavuşabilir. Bu makaleyi ameliyatımdan sonraki 6. günümde yazıyorum ve sonuçlar şimdiden heyecanlandırıyor. Ameliyattan 1 ay sonra son kontrolüm olacak ve tam görme beklenecek, inşallah sorunsuz görmeye başlarım. Olası gelişmeler olduğunda makaleyi güncelleyeceğim.

Benim gibi bilgisayar başında çalışan kişiler no touch lazerde ameliyat sonrası ilk 3 gün sadece bilgisayardan değil, hayattan uzak kalacağının bilincinde olmalı. Diğer lazer yöntemlerinde bu süre azalabiliyor. Ben 1 haftalık rapor alarak iyice dinlenmeyi tercih ettim. Gözüm kurudukça suni göz yaşı ile ıslandırıp dinlenmeye çekiliyorum.

Gözünüz ile ilgili tüm soruları doktorunuza danışın fakat ameliyat anı ve sonrasındaki merak ettiğiniz her soru için tarafıma mail yoluyla ulaşabilirsiniz.

### Ameliyattan 1.5 Ay Sonra

Ameliyat bittikten 1 ay sonra kontrole gittim. Sol gözümden çok memnunum, çok net; sağ gözüm net görüyor ama çok hafif bi rahatsızlık veren bulanık görme var. Bu durum bir çok kişide olmuş, hatta doktoru bilinçli böyle yapacağını söyleyenler bile olmuş. Damlalarıma 3 hafta daha devam etmem söylendi ve 3 ay sonraya son kontrol istendi.

Ameliyattan sonra suni göz yaşını sık sık kullanıyorum ve uzun süre kullanmaya devam edeceğim (zararlı bir şey değil, her insanın kullanabileceği hatta yararlı bir damla); göz kuruluğumu alıyor daha rahat hissediyorum. Buna ek olarak ameliyattan sonraki bu süreçte sadece direkt güneş ışığı gözü çok kurutuyor, güneşten bir süre daha korunmaya devam ediyorum, bunun dışında bir sorun yok.

Farklı bir hastanede gözlerime baktırdım, %100 seviyesini her iki gözlede rahatça görebildim. Bu sonuç beni oldukça rahatlattı.
