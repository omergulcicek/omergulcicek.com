---
date: "2021-02-22"
path: "/macbook-pro-m1-deneyimlerim"
title: "Macbook Pro M1 Deneyimlerim"
category: "Kişisel"
medium: "https://omergulcicek.medium.com/macbook-pro-m1-deneyimlerim-489f5742995d"
---

Apple Kasım 2020 itibari ile kendi üretimi olan **M1** işlemcisini duyurdu; Macbook Air/Pro/Mini modellerini de M1 CPU ile baştan geliştirildi. Duyurulduğu ilk günden beri çok sıkı takip ettim. Gerek makaleler ve inceleme videoları olsun, gerek olası uyumsuzluk ve ilk olmasının acemiliği ile kötü bir ürün çıkma ihtimallerini araştırdım. Mağazalardan satın alma sürecine, program uyumsuzluklarından kullanım deneyimlerime bir çok konudan bahsedeceğim.

![Macbook Pro M1](/img/blog/2021-02-22/macbook-pro.jpg)

Bu makalede aşağıdaki başlıklar var:

- <a href="#gurgencler">Gürgençler Mağaza Deneyimlerim</a>
- <a href="#troy-apple">Troy Apple Mağaza Deneyimlerim</a>
- <a href="#program-uyumsuzluklari">Program Uyumsuzlukları</a>
- <a href="#kullanim-deneyimlerim">Kullanım Deneyimlerim</a>

## Gürgençler - Troy Mağaza Deneyimlerim

Siparişi vermeden önce bu zaman zarfında Apple, Gürgençler ve Troy Apple ile sürekli iletişim halindeydim. Olası indirim, kampanya, sipariş süreci, ödeme gibi bir çok senaryoyu görüştüm.

### Gürgençler

Gürgençler telefon ve site üzerindeki mesajlaşma kısmından her şeye olumlu yanıt verdiği için ilk tercihim olmuştu. Sipariş vermeye gittiğimde maalesef berbat bir deneyim yaşattılar.

- Öğrenci indirimi var dendi, yokmuş.
- Hopi kart geçiyor dendi, gittiğimizde sadece Garanti kart geçtiği söylendi.
- Siparişi biz verebiliyoruz ve tek çekimde indirim olur demişlerdi, ardından özel konfigrasyonlularda indirim olmayacağı söylendi.
- ...

Yani ne söyledilerse tam tersi çıktı. Gürgençler benim için bitmiştir, kimseye de tavsiye etmiyorum.

### Troy Apple

Troy Apple'ın gerek çalışanları, gerek atmosferi çok daha iyi bir izlenim bıraktı. Konuştuğumuz her şeyi yüz yüze teyit ettiler.

Bilgisayar siparişini verdiğimizde, istediğimiz özellikte bir Macbook'un zaten hali hazırda sipariş verildiğini ve bunu benim için ayırabileceklerini söylediler. Normalde 1 ayı bulabilen sipariş süresi bu sayede 1 hafta sürdü ve tarafıma ulaştılar. Tek çekimde de yanılmıyorsam %4'lük bir indirim yapıldı.

Troy Apple ile ilgili tek olumsuz sayılabilecek konu ise, cihazları Apple'ın kendisinden değilde Troy mağazasından aldığımız için olası değişim/iade konularında Troy'un kuralları geçerli oluyor. Misal Apple'dan telefon aldınız, 2 hafta içerisinde iade etme yada farklı bir modelle değişim hakkınız var; fakat Troy'dan alırsanız kutu açıldığı için bu hakkı size tanımıyorlar. Neyse ki bilgisayarda hiçbir sorun yaşamadım.

## Program Uyumsuzlukları

2020 Kasım sonu üst düzey oyun bilgisayarımı satmıştım ve bu bütçeyi yeni nesil Macbook'larda değerlendirecektim. Fakat yeni bir işlemci olmasından dolayı her programı desteklemiyor oluşu problem oluşturmasın diye bir süre sabrettim. <a href="https://isapplesiliconready.com/" target="_blank" rel="noreferrer noopener">Is Apple Silikon Ready</a> sitesinden bir çok programın Apple M1 işlemcisine uyumlu olup olmadığını takip edebilirsiniz. **Rosetta 2** tikli ise M1 bu uygulamayı Intel CPU uyumluluğu ile açar, yani tam performans alamazsınız demek. **M1 Optimized** tikli ise uygulama M1'e tam uyumlu demek. Eğer ikiside tikli değilse biraz daha sabredip uygulamaların M1'e özel güncellenmesini beklemeniz gerekiyor. Liste çok sık güncelleniyor, bir çok firma bu uyum sürecini başarıyla atlattı.

Frontent Developer olduğum için çok program bağımlılığım yok. VS Code, Git ve Chrome çalışsın yeter kafasındaydım. Bu 3 uygulamada çok hızlı bir şekilde M1 uyumluluğu getirdi ve bilgisayarı almamın önünde bir engel kalmamıştı. VS Code ile ilgili bir parantez açmakta fayda var, M1 işlemciye özel bir sürüm çıkarttılar. Normalde mavi olan VS Code logosu, yeşil rengi ile sadece M1 işlemcinin çalıştırabileceği şekilde güncellendi (_Intel Macbook'lar bu versiyonu kullanamıyor_). İki sürümüde kullanmış birisi olarak, yeşil olanın kat ve kat hızlı çalıştığını belirtebilirim; editörü açtığınız an kodlar karşınızda.

**Discord**, **Spotify**, **Whatsapp** gibi Rosetta 2 uyumluluğu olan programları eksiksiz kullanabiliyorsunuz fakat ağır. M1 performansının gerisinde kalıyorlar. Spotify'a tıkladığınızda 1 sn kadar bir siyah ekran sonrası yazılar gelmeye başlıyor. M1 uyumluluğu olan programlarda ise tıkladığınız an açılıyor, bekleme süresi yok.

## Kullanım Deneyimlerim

Daha önce çalıştığım şirketlerde Macbook Air ve Pro modellerini kullanmıştım fakat kişisel olarak ilk Macbook deneyimim oluyor. 1 ayı aşkın süredir kullanıyorum ve henüz zerre ısınmadı, haliyle hiç fan çalışmadı (_yada çalışıyorsada çok sessiz dönüyordur, ama hiç ses duymadım_). Evet ilginç, inanması güç ama kişisel kullanımda yada kod yazdığınızda bilgisayar bana mısın demiyor. Render'la falan işim olmuyor ama izlediğim test videolarından yola çıkarak söyleyebilirim ki, eski Intel işlemcili Macbook'lar render sonrası ısınmış ve pili önemli ölçüde azalmasına rağmen M1 aynı videoyu hiç ısınmadan ve %1 bile pil azalması yaşatmadan tamamlıyor.

Pil için Apple 20 saat ile rekor bir süre iddia etmişti. Abartı bir rakam değil, çok rahat günü tek şarj ile geçirebiliyorsunuz. Şarjı bitsinde şarja takayım diye ilk günlerde saatlerce kurcalayıp videolar açmama rağmen bir tık bile azalması uzun zaman alıyor. Bu performansı ne kadar uzun süre sağlayacak zamanla göreceğim ama 1 aylık kullanım deneyimimde touch bar, ekran kalitesi, klavye, hoparlör, pil, fan ve hız performansı 100/100.

Olumsuzluklara gelelim. En büyük eksisi program uyumsuzlukları, bundan bahsetmiştim. Fakat hızla bu eksik gideriliyor. Yeni bir işlemci olmasından ötürü çok daha fazla sorun yaşatır diye bekliyordum fakat Apple şaşırtmadı. Misal taşınabilir harddiskim WD marka ve M1 uyumu henüz yok. Laptop'a bağladığımda yaklaşık 30 sn okumasını bekliyorum. WD programını anlık çalıştırsada içerisindeki dosyaları görmeniz için beklemeniz gerekiyor. Logitech G Hub uygulaması da tam destek çalışmıyor. Klavye tuş renklerini ayarlamanıza olanak sağlasada laptop uyku moduna girdiğinde ışıkları otomatik tam yakıyor, bu sorunu M1 güncellemesi getirildiğinde düzelmesini bekliyorum.

Ek bir monitör kullanıyorsanız, bilgisayar uyku modundan çıktığında monitöre görüntüyü bozuk veriyor. Bazı kişilerde görüntüyü vermediğini okudum fakat vermiyor değil, renkleri bozuk veriyor. Kabloyu çıkarıp tekrar takmanız gerekiyor. Bu problemde ilerleyen zamanda yazılım güncellemeleriyle çözülecektir.

Son olarakta USB girişlerinin az olması; 2 tane USB-C girişi olduğu için monitör, fare, klavye, usb, taşınabilir hdd takmak istediğinizde dönüştürücü kullanmak zorundasınız. Ben bilgisayarla birlikte Apple dönüştücüde aldım. HDMI, USB ve USB-C girişi mevcut ve bana yetiyor. Monitörü bağlayıp, Logitech klavye ile kullanıyorum. Farem bluetooth olduğu için bağlantı girişine ihtiyacım olmadı. Fakat bu tarz donanımlara ihtiyacınız olacaksa sağlam marka bir dönüştürücü almanız gerekecek. Araştırma sürecimde dandik marka dönüştürücülerin yandığını okudum. Riske gitmemek adına ben Apple marka aldım.

## Sonuç

Bilgisayarı aldığım günden beri çok memnunum, bu performansı ne kadar uzun süre sağlarsa bu süre zarfında herhangi bir upgrade ihtiyacım olmayacağı çok aşikâr. Eğer yeni bir Apple laptop almayı planlıyorsanız kesinlikle M1 almanızı tavsiye ederim; Intel işlemcilere kıyasla hem çok daha performanslı hemde fiyatı daha uygun.

2021 ortasında M1X (_yada M2_) adıyla yeni bir 16" Macbook serisi çıkması bekleniyor. 13" ile 16" Macbook'un temel farkları, ekran 2K'dan 4K çözünürlüğe yükselecek, USB giriş sayısı artacaktır ve RAM kapasitesi 16 GB'ın üstüne çıkacaktır (_hepsi olması olası tahminlerim_). Tabi bunlar fiyata da yansıyacaktır. Ben yeni işlemcileri beklemeden M1 aldım. Performansı beni üzmeyeceğini düşünmüştüm ve beni yanıltmadı. M1 işlemcili Macbook almak isteyenlerin aklında sorular var ise mail ile ulaşım sağlayabilirsiniz. Elimden gelen bir şey ise destek verebilirim.
