---
date: "2017-12-09"
path: "/walter-isaacson-gelecegi-kesfedenler"
title: "Walter Isaacson - Geleceği Keşfedenler"
category: "Kitap Değerlendirmesi"
---

Yazılım alanındaki kişilerin birçoğunun idolleri arasında Steve Jobs üstadımız bulunuyor. Bu tür kişilerin hayatları, yaptıkları hep ilgi çekici olmuştur ve örnek alınmıştır. Bende **Steve Jobs**, **Bill Gates** gibi insanların yaptıklarını yakınen takip ediyorum.

Daha önceki yaşamında **CNN**'de başkanlık ve **Time** dergisinde sorumlu yazı işleri müdürlüğü yapan ve şu anda **Aspen Enstitüsü**'nün CEO'su olan **Walter Isaacson**; Steve Jobs, Einstein, Benjamin Franklin ve Henry Kissinger gibi büyük kişilerin biyografilerinin yazarlığını yapmıştı. Geleceği Keşfedenler adlı kitabında ise bireysel olarak birisini değil, geleceğe yön veren kişilerin birlikte neler yaptıklarını ve nasıl daha yaratıcı hale geldiklerinin hikayelerini anlatıyor.

![Walter Isaacson - Geleceği Keşfedenler](/img/blog/2017-12-09/walter-isaacson-gelecegi-kesfedenler.jpg)

Kitap toplam 12 bölümden oluşuyor. İlk bölümde bilgisayarın anası olarak bilinen İngiliz **Ada Lovelace**'ten başlıyor anlatmaya. Ardından ilk bilgisayarlar (_henüz o hallerine bilgisayar demek doğru olmaz, minik işlemler yapan hesap makineleri denebilir_), ilk programlar, mikroçipler falan derken bilgisayar oyunları, internet ve günümüz yazılımına kadar detaylıca her şeyi anlatıyor. Haliyle kitapta sektöre yön vermiş birçok kişinin adı geçiyor ve yaşadıkları zorluklar, yaptıkları geliştirmelerden söz edilmiş.

Okuduğum kitap ve izlediğim filmlerde isimleri pek aklımda tutamam, hikayeye odaklanırım. Geleceği Keşfedenler kitabında sürüsüyle isim geçtiği için bunları öğrenmem (_yada öğrenememem_) beni zorladı. Kişileri unutunca hikayeye odaklanmam zorlaştı. Birkaç sayfa okuduktan sonra ya bu Charles Babbage kimdi, neyi bulmuştu, ne yapmıştı derken kitaba bir türlü ısınamadım. O yüzden ilk sayfaları hızlıca geçip biran önce Bill Gates, Steve Jobs'un anlatıldığı yerlere gelmek istedim. Sayfa sayısıda daha önce okuduğum kitaplara nazaran biraz fazla (_400 sayfanın üzerinde_), pek alışık olmadığım bir durum. O yüzden kitap beni biraz sıktı diyebilirim. Fakat yinede başladığım kitabı yarım bırakmak olmaz diyerek sonunu getirdim.

Kitabı tavsiye eder miyim? Benim gibi uzun kitapları okumaya alışık değilseniz ve isim hafızanız zayıf ise pek tavsiye etmem. Aksi durumda; kitapta bu sektöre yön veren sürüyle insanın yaşantıları ve yazışmalarına yer verilmiş, buda size birçok şey katacaktr. Kitaba puanım **6**/10.
